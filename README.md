Program je zameraný na zistenie efektivity rôznych prístupov v politickej kampani. Na začiatku vygeneruje niekoľko politických strán, kandidátov a voličov. Každej strane, kandidátovi aj voličovi bude náhodne priradená jeho príslušná pozícia na politickom kompase. Kandidáti sa zaradia do politických strán a občanom sa nastavia preferencie podľa vzdialeností od strán a kandidátov na politickom kompase. Následne bude prebiehať predvolebná kampaň, v ktorej bude mať každý politik a politická strana príležitosť apelovať na voličov svojimi sľubmi. Každý sľub bude mať ohodnotenie vyjadrujúce na aký malý či veľký okruh voličov má sľub zameranie. Sľub s veľmi úzkym zameraním výrazne zvýši preferencie u voličov, ktorý sa na politickom kompase nachádzajú blízko sľubujúceho politika či politickej strany, zatiaľ čo inak politicky zmýšľajúcim občanom preferencie klesnú. Naopak, sľub s veľmi širokým zameraním pozitívne ovplyvní preferencie pri širšom okruhu voličov, avšak jeho dopad nebude taký silný. Po tejto fáze predvolebnej kampane voliči zahlasujú za svoje preferované strany a politikov, na čo program vyhodnotí, aká je korelácia medzi úspechom kandidátov a politických strán a ich zvolenou taktikou.

Sľuby politických strán majú väčší dopad, ako sľuby jednotlivých kandidátov. Hlas kandidáta má určitý dopad aj na preferencie politickej strany, ktorej je členom (určujúca premenná secondaryImpact sa dá meniť v GUI). 

Volič si vyberá preferovaného kandidáta a politickú stranu nasledovným spôsobom:
    1. Nájde svojho preferovaného kandidáta
    2. Zistí, či kandidáta preferuje dostatočne na to, aby ho volil bez ohľadu na politickú stranu, ktorej je kandidát členom (určujúca premenná minToVote sa dá meniť v GUI)
    3. Ak áno – jeho preferovaným kandidátom sa stáva tento kandidát a preferovanou politickou stranou sa stáva politická strana, ktorej je daný kandidát členom
    4. Ak nie – vyberie si preferovanú politickú stranu a najpreferovanejšieho kandidáta z tejto politickej strany